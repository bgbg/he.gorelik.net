---
title: "לפעמים תרשים עוגה מתאים יותר"
date: 2020-10-20
categories: 
 - "בלוג"
tags: 
 - "הדניית-נתונים"
 - "לפני-ואחרי"
 - "תרשים-עוגה"
 - "תרשים-עמודות"
cover_image: "/assets/img/2020/10/before-and-after-1.png-1.png"
layout: "post"
---

לפעמים תרשים עוגה מתאים יותר מתרשים עמודות

דעה מאוד פופולרית בין ״מומחים״ להדמיית נותנים שתרשים עוגה הוא תרשים נחות ולא רציני ושאם באמת חשוב לבנות תרשים מובן ומדוייק, יש להשתמש באלטרנטיבות, למשל - תרשים עמודות. אבל זה לא תמיד נכון. נזכרתי בזה היום, כאשר ראיתי את [הפוסט של שחר איתן ארדי](https://www.facebook.com/shachar.ardi/posts/3718478874831407) בו הוא מראה את התוצאות של סקר חדש לפיו ניתן להרכיב קואליציה ציונית-חילונית עם רוב של 63 ח״כים. את התוצאות הציג שחר בעזרת גרף עמודות.

![]({{ site.baseurl }}/assets/img/2020/10/null-2.png){:width="624"}

אז דבר ראשון, אותו הגרף היה הרבה יותר טוב בלי הצבעים (כתבתי על זה בעברית [[לינק](https://he.gorelik.net/2020/09/07/לפעמים-צבע-זה-דבר-טוב-רק-לפעמים/)] ובאנגלית [[כאן](https://gorelik.net/2017/11/07/do-you-really-need-the-colors)] ).

אבל הבעיה הגדולה ביותר שלי עם הגרף הזה היא שהוא לא מראה את הדבר החשוב ביותר - את העובדה שיש קבוצת מפלגות שביחד חוצות את הרף החשוב ביותר של 60 ח״כים.

ואת זה בדיוק אפשר להשיג בעזרת תרשים עוגה, אם בונים אותו נכון. בעבר עשיתי סדנא בה הדגמתי את הייתרונות של תרשימי עוגות והשתמשתי, תאמינו או לא, בכנסת ישראל לצורך ההדגמה. הנה הגרף ההוא

![]({{ site.baseurl }}/assets/img/2020/10/null-3.png){:width="624"}

הנתונים כאן נכונים לכנסת ה־20, אבל העיקרון נכון לכל כנסת אחרת: הפלחים מייצגים מפלגות ומחולקים לשתי קבוצות: הקואליציה והאופוזיציה. בתוך כל קבוצה הפלחים ממויינים לפי גודל, כדי לעזור בהשוואה בין פלחים דומים בגודלם וצבועים באותו צבע בסיסי כדי שיהיה ברור לאיזו קבוצה משתייכת המפלגה. רף הקסם - אותו הרף הנחשק של 60 ח״כים מסומן בקו מקוקו להמחשה והדגשה. נכון שזה יותר טוב עכשיו?

מי שרוצה לקבל את קוד הפייתון ליצירת הגרף הזה מוזמן [לכאן](https://github.com/bgbg/datascience_dataviz_workshop/blob/master/demos/item_distribution/pie%20charts%20as%20an%20alternative%20to%20bar%20charts%20-%20the%20Israeli%20Knesset.ipynb).

ואם כבר מדברים על סדנאות, אז מחר ב־21 באוקטובר, בשעה 20:00 אני מקיים וובינר המוקדש להדמיית נתונים. הפרטים [כאן](http://he.gorelik.net/2020/10/12/איך-לשפר-כל-גרף-ב־94-תוך-30-שניות-או-פחות-ה/).
